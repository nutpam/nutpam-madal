---
layout: post
title:  "அறிவதில் ஆர்வங் காட்டுதல்"
date:   2014-04-02 07:06:38
issue: மடல் 04
---


(ஒலிவடிவில் கேட்க: https://soundcloud.com/nutpam/miracle-of-science)

நான் சிறுவனாக இருந்தபோது, இந்த மெஜிக் என்கின்ற மாஜாயாலம் பற்றி நிறையவே பரவசப்பட்டிருந்தேன். காந்தத்திலிருக்கும் மாயாஜாலம் என்னை ரொம்பவும் கவர்ந்தது.

நாம் சாதாரணமாகக் காணும் பொருள்கள் காட்டுகின்ற அமைவை காந்தம் கொண்டிருக்கவில்லை. மிகவும் வித்தியாசமான சக்தியைக் கொண்டிருந்தது. இரு காந்தத்துண்டுகளிடையே காணப்படுகின்ற அந்த இனம் புரியாத சக்தி பற்றி நான் வியந்திருக்கிறேன். இது எப்படித்தான் சாத்தியமாகிறது என்றெல்லாம் நான் எனக்குள்ளே விடை தேடும் கேள்விகளைக் கொண்டிருக்கிறேன்.

இன்னும், பள்ளிக்கூடத்தில் அப்பியாசக் கொப்பியில் பென்சிலால் எழுதுகின்ற போது, அந்தப் பென்சில் எப்படி எழுதுவதைச் சாத்தியமாக்கியது என்ற கேள்வி எழுந்தது. அது ஒரு மெஜிக்காகவே தோன்றியது.

பூதக்கண்ணாடியை சூரியனுக்கு கீழே பிடித்திருந்து, ஒரு கடதாசியை தீப்பற்றிக் கொள்ள வைக்க யாராலும் முடிந்தது. பூதக்கண்ணாடியின் விஞ்ஞானம் எனக்கு வியப்பைத் தந்தது. அதுவும் மெஜிக்காகவே தோன்றியது.

அதுமட்டுமா, தக்காளி விதைகளை நிலத்தில் போட்டதும் கொஞ்ச நாளில் அது தளிர்விட்டு முளைக்கத் தொடங்குவது அபூர்வமான செயலாக எனக்குத் தோன்றியது. மாமரக்கன்றொன்றை நட்டதும், அது பெரியதாக உருவெடுத்து, காய்கள், பழங்கள் என பலதும் தரத் தொடங்கியது மெஜிக் என்று சொல்லாமல் வேறு என்னவென்று சொல்வது.

ஒரு விதைக்குள்ளே அடைபட்டிருக்கும், மிகப்பெரிய விருட்சகம் பற்றிய சிந்தனை, எனக்கு ஆச்சரியத்தையே தந்தது. தாவரங்கள், இப்படி மண்ணிலிருந்து சின்ன விதையிலிருந்து எப்படி விருட்சமாக தோன்றுகின்றது என்ற கேள்வி எனக்குள் இருந்தது.

கூடவே, மண்ணில் போடுகின்ற விதைகளால் தோன்றும் வருவிளைவுகளை எம்மால் சாப்பிட முடிகிறது. இது உண்மையிலேயே மெஜிக் தான் என்றே நான் சிறுவனாகவிருந்த போது, எண்ணிக் கொண்டேன்.

வானொலிகளில் கேட்கின்ற குரல்களைக் கொண்டோர், எங்கு ஒழிந்திருந்து குரலெழுப்புகிறார்கள் என்ற கேள்வியும் அதனை மெஜிக் என்றே பார்க்கத் தூண்டியது.

தொலைக்காட்சியில் எப்படி நான் தோன்றலாம்? அது எப்படித்தான் சாத்தியம்? அதிலுள்ளவர்கள் யாவருமே அற்புதங்களின் அகராதியாகவே தோன்றினர். போட்டோ என்கின்ற நிழற்படத்தை எடுத்து, அதனை அச்சடித்து கொடுக்கின்ற போது, அது அதிசயமாகவே தோன்றியது? இது எப்படிச் சாத்தியமாகும்? ஒரு காட்சியை அப்படியே பிரதியாக்கம் செய்ய அந்த கமராக் காரனால் எப்படி முடிகிறது? அவனும் ஏனைய மெஜிக் காரர்கள் போல் ஒருவன் தான் என்று எண்ணிக் கொண்டேன்.

பின்னாளில், இப்படி மெஜிக் என்ற மாயாஜாலம் நான் பார்த்த அத்தனை விடயங்களிலினதும் பின்னால் காணப்படும் விஞ்ஞானத்தை விபரமாகத் தெரிந்து கொண்டேன். இன்னும் நான் மெஜிக் எனக் காண்கின்ற விடயங்களின் பின்னணியான அறிவியலை தொடர்ந்தும் அறிந்து கொண்டே வாழ்வின் சக்கரங்களைச் சுழற்றுகின்றேன்.

ஐன்ஸ்டைன் ஒரு தடைவை இப்படிச் சொல்லியிருப்பார், "வாழ்க்கையை வாழ, இரண்டு வழிகள் உண்டு. ஒன்று, எதுவுமே அற்புதமானவை அல்ல என எண்ணி வாழ்வது. மற்றையது, எல்லாமே அற்புதமானவை என எண்ணி வாழ்வது"

நானும், இந்த இரண்டு வழிகளிலும் கொண்ட அமைவில் வெவ்வேறு சந்தர்ப்பங்களில் என்னை அகப்படுத்திக் கொண்டு, வாழ்வியலின் மெஜிக் அகற்றப்பட்ட அறிவியல் சாரத்தை அறிகின்ற அதீத ஆர்வத்தோடு பயணத்தை தொடர்கின்றேன்.

எல்லாக் குழந்தையும் மண்ணில் பிறக்கின்ற போது, அறிவியலின் அகத்தை அறிந்து கொள்ள வேண்டுமென்ற ஆர்வத்தினோடான உத்வேகத்தோடும் தேட்டதோடுமே பிறக்கின்றன. அக்குழந்தை வாழும் சூழலும் அக்குழந்தைக்கு கல்வி போதிக்கப்படுகின்ற முறைமையும் அக்குழந்தையை எல்லாமுமே அற்புதமென்று எண்ணிய மெஜிக் என்பதை நம்புகின்றதாய் மாற்றி விட்டுள்ளது.

ஆனால், நாம் எல்லோருமாகச் சேர்ந்து எம்மைச் சூழ்ந்தவர்களுக்கும் அறிவியலின் அழகியலைக் கண்டு கொள்ள வேண்டிய அவசியத்தை உணர்த்த வேண்டும். அப்போது, மெஜிக் என்கின்ற மாயாஜாலங்கள் தொலைத்த, அறிவியலின் அற்புதங்கள் செறிந்த அழகியதோர் சமூகத்தை உருவாக்கலாம்.

புதுநுட்பமும் அந்த அழகிய சமூகத்தை உருவாக்குவதற்கான ஒரு பங்கு வேலையையே செய்து கொண்டிருக்கிறது. முன்னே சென்று புதுநுட்பம் செய்வீர்!

நன்றி. வணக்கம். தாரிக் அஸீஸ்