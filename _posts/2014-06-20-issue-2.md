---
layout: post
title:  "எனக்கு ஒன்றும் தெரியாது!"
date:   2014-03-22 07:06:38
issue: மடல் 02
---


கனடாவின் வென்கூவர் நகரத்தில் இப்போது TED 2014 மாநாடு இடம்பெற்றுக் கொண்டிருக்கிறது. அதில் உலகின் நிலையில் உன்னதமான பலரும் கலந்து கொண்டு தங்கள் எண்ணங்களை பகிர்ந்து கொள்கிறார்.

இன்றைய நிகழ்வில், கூகிளின் துணைநிறுவுனர்களில் ஒருவரான லெரி பேஜின் உரை பலரையும் ஆச்சரியத்தில் ஆழ்த்தியது. இந்த ஆச்சரியம் என்பது தனிமனித சுதந்திரத்தோடு தொடர்புடையதான நிலையில் எய்தப்பட்டதும் குறிப்பிட்டாக வேண்டும்.

அப்படி என்னதான் லெரி பேஜ் சொன்னார்? அரசாங்கங்களிடமிருந்து மக்களை காப்பாற்ற வேண்டிய பொறுப்பு கூகிளுக்கு உருவாகியிருப்பது துரதிஷ்டமான செயல் என்று சொல்லியதோடு, குறிப்பாக அமெரிக்க அரசாங்கம் தனிநபர்களில் நடவடிக்கைகளை உளவு பார்க்கின்ற வேலைத்திட்டத்தை வழிநடத்துவதை பெரிதுமாய் விமர்ச்சித்தார்.

அத்தோடு நின்றுவிடவில்லை. தனிநபர்களின் சுகாதாரத் தகவல்களை நபர்களின் விபரங்கள் அகற்றப்பட்ட நிலையில், ஆய்வில் ஈடுபட்டிருக்கும் வைத்தியர்களுக்கு வழங்குவதன் மூலமாக, வருடத்திற்கு பல லட்சக்கணக்கான உயிர்களைக் காப்பாற்ற முடியுமெனவும் தெரிவித்தார்.

தகவல்களை துலாம்பரத்தன்மை கொண்ட நிலையில் பொதுவில் வெளியிடும் போதே, புதிய வாய்ப்புகளும் கண்டுபிடிப்புகளும் எய்தப்படும் என அவர் நம்புகிறார்.

ஆனால், சுகாதாரத் தரவுகளை (நோயாளிகளின் தகவல்கள் அகற்றப்பட்ட நிலையில்) வெளியிடுவது பெரும் சவாலான விடயம் என்பதோடு, தனிமனித சுதந்திரம் சம்மந்தப்பட்ட விடயமும் கூட.

ஆனாலும், வரும் எதிர்காலம் சொல்லுகின்ற ஒரு உயரிய விடயமொன்று உள்ளது. எல்லா விடயங்களிலும் காட்டப்படுகின்ற வெளிப்படையான தன்மை தான் அதன் நம்பகத்தன்மையைக் கூட்டுகிறது என்பதாகும்.

நீங்கள், நீங்களலல்லாத இன்னொன்றாக இருப்பதைக் காட்டிலும் நீங்களாக வெளிப்படையாக இருந்தாலே போதும், வாய்ப்புகள் வந்து சேரும். உங்கள் பற்றிய நம்பகத்தன்மை உயரும்.

ஆனாலும், இந்த வெளிப்படைத்தன்மை என்பது தனிநபர் மட்டத்தில் மட்டும்தான் சாத்தியமாக்கப்பட வேண்டும். தனிநபர் சார்பாக இன்னொரு நபராலோ அல்லது தாபனத்தாலோ இந்த நிலைகள் ஏற்படுத்துகின்ற நிலையில் பல சிக்கல்கள் ஏற்பட வாய்ப்புள்ளன.

ஆக, தனிமனித சுதந்திரம் என்பது தனிநபர் நிலையில்தான் சாத்தியமாகிறது. தகவல்களின் பரிமாற்ற நிலைகளில் இப்படி எதிர்கால அமைப்புகள் காணப்பட, லெரி பேஜ் இன்றைய உரையில் சொன்ன ஒரு விடயத்தை உங்களோடு முக்கியமாக பகிரந்து கொள்கிறேன்.

"நுட்பங்கள் பற்றிய புரிதல்களை அதிகளவில் நான் பெற்றுக் கொள்கின்ற நிலையில், எனக்கு தெரியாதது என அதிகளவான விடயங்கள் காணப்படுகின்றன என்பதை உணர்ந்து கொள்கிறேன்."

அடுத்த மடலில் சந்திப்போம்.

நன்றி. வணக்கம். தாரிக் அஸீஸ்