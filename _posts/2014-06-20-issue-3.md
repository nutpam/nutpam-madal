---
layout: post
title:  "வெறும் 50 சதத்தில் அறிவியலின் உச்சம்"
date:   2014-03-28 07:06:38
issue: மடல் 03
---

2011ஆம் ஆண்டில் ஸ்கொட்லாந்தில் நடைபெற்ற TEDGlobal மாநாட்டில் கலந்து கொண்ட போது, TED Fellow ஆன, மனு பிரகாஷின் ஆய்வுகளின் முன்பார்க்கை நிலையைக் காணச் சந்தர்ப்பம் கிட்டியது.

வெற்றுக் கண்களுக்குள் அகப்படாத மனிதனின் ஆரோக்கியத்தில் சவாலாக விளங்கும் நுண்ணுயிர்களைக் கண்டறிந்து அவற்றை அகற்றி ஆரோக்கியம் பேணுகின்ற நிலையில், ஆய்வுகள் இன்னும் நடந்து கொண்டேயிருக்கின்றன.

மூன்றாம் உலக நாடுகளில், இந்த நுண்ணுயிர்களைக் கண்டறிதல் பற்றிய விடயங்களில் இன்னும் தேவைப்பாடுகள் அதிகரித்துக் காணப்படுகின்றன.

அண்மையில் மனு பிரகாஷ், தனது ஆய்வின் மிகப்பெரிய வருவிளைவை TED ஊடாக உலகறியச் செய்தார்.

வெறும் 50 சதம் செலவில் கடதாசியால் உண்டாக்கக்கூடிய நுணுக்குக்காட்டி அது. வெற்றுக் கண்ணுக்குத் தெரியாத நுண்ணுயிர்களை, வெறும் ஐம்பது சதம் செலவின் மூலம் தோன்றிய நுணுக்குக்காட்டியால் கண்டு கொள்ள முடியும். ஒரு தடவை பாவித்துவிட்டு தூக்கி எறிந்தும் விடலாம்.

இதனை நீருக்குள் போடலாம், தரையில் போடலாம், காலால் மிதிக்கலாம். எதுவுமே நடக்காது. வெறும் கடதாசியால் அறிவியலின் இன்னொரு உச்ச நிலை அடையப்பட்டுள்ளது.

நுட்பங்களின் பிரயோகத்தின் மூலமாக, சகமனிதனின் வாழ்வில் எழுச்சியையும் பரிபூரணத்தையும் உண்டு பண்ண உழைப்பதன் முக்கியத்துவத்தின் வருவிளைவு தான் இது.

அறிவியல் தந்துள்ள பல வருவிளைவுகளை, இன்றளவில் நாம் எவ்வாறு பாவிக்கின்றோம் என்பதை நீங்கள் ஒரு தடவை ஆராய்ந்து பாருங்கள். உங்களிடம் நுட்பத்தின் வாயிலான வருவிளைவுகளின் சாதனங்களோ, தொழில்நுட்பங்களோ கிடைக்கப்பெற்றுள்ளதாயின் அதனை பொறுப்போடு பாவிக்க வேண்டியுள்ளது.

கடதாசியின் மூலம், ஒரு சகமனிதனின் ஆரோக்கியத்திற்கு சவாலாகவுள்ள நுண்ணுயிர்களைக் கண்டறியும் நுணுக்குக்காட்டியை கண்டுபிடித்துள்ள நிலையில், நீங்கள் உங்கள் நிலையில் கொண்டுள்ள நுட்பங்களின் வருவிளைவுகளைக் கொண்டு சகமனிதனின் வளர்ச்சிக்காக, நன்மைக்காக எவற்றையெல்லாம் செய்துள்ளீர்கள் என்பதை எண்ணிப் பாருங்கள். உங்கள் அனுபவங்களை இந்த மடலுக்கு பதிலாகக் கூட அனுப்பி வையுங்கள்.

அடுத்த மடலில் சந்திப்போம்.

நன்றி. வணக்கம். தாரிக் அஸீஸ்
