---
layout: post
title:  "வெட்கத்தின் விலை"
date:   2015-03-24 07:06:38
issue: மடல் 27
---


- உங்களுக்கும் உங்கள் இலட்சியக் கனவுகளுக்கும் மத்தியிலே தடையாக வந்துநிற்கின்ற முப்பத்தொரு விடயங்கள் [இவை](http://www.clickhole.com/article/only-31-things-standing-between-you-and-your-dream-2077?utm_campaign=default&utm_medium=ShareTools&utm_source=twitter). இவைகளெல்லாம் ஒரு தடைகளல்ல என்று தொடர்ந்து செல்வதே, இலட்சியத்தை அடைவதற்கான ஒரேயொரு வழி.

- முகத்தின் ஒப்பனை கொண்டு தோற்றம் மட்டுமே முக்கியமானதென்ற மாயையில் உலகத்தின் மக்களை எண்ணிட வைத்த நிலையைச் சாத்தியமாக்கியது, ஊடகங்கள் தான். ஒப்பனைகளோடு வருகின்ற சினமா நட்சத்திரங்கள், தொலைக்காட்சி விளம்பர மாடல்கள் என எல்லாமே, மாயை என்பதை அறிந்திராத உலகத்தில் தமது முகத்தை இன்னொன்றாக, தாம் அழகென நினைப்பது போல் மாற்றிக் கொள்வதற்கு மக்கள் உபயோகிக்கும் கருவிதான் பிளாஸ்டிக் சேர்ஜரி -- தென்கொரியாவே, இந்த பிளாஸ்டிக் சேர்ஜரி செய்கின்ற நிலையில் உலகின் முதன்மையான இடமாக அமைகிறது. இங்குள்ள பெண்கள் மட்டுமல்ல ஆண்களும் தம்மை அழகாக மாற்றவேண்டுமென்ற எண்ணத்தில் பிளாஸ்டிக் சேர்ஜரி செய்து கொள்வதை அதிகமாகக் காண முடிகிறது. [இந்தக் கட்டுரை](http://www.newyorker.com/magazine/2015/03/23/about-face), இந்த நிலைபற்றி விபரமாக ஆராய்கிறது. அத்தோடு, ஒரு விடயத்தை உங்களிடம் சொல்லனும். நீங்கள் எந்தவித ஒப்பனைகளும் இல்லாமலேயே, மிக மிக அழகிய அற்புதமானவர் அதுமட்டுமல்லாது, தனித்துவமானவர் என்பதை உங்கள் மனத்தில் கொள்ளுங்கள். ஒரு போதும், உங்களின் அழகான நிலைகளை மறந்து, ஊடகங்களினால் கட்டமைக்கப்படும் "அழகு என்ற மாயைக்குள்" உங்களை இணைத்து விடாதீர்கள். முக்கியமாக, எப்போதும் நீங்கள் அழகுதான் என்பதை மறக்காதீர்கள். 

- கடந்தவாரம் நடந்துமுடிந்த 2015 ஆம் ஆண்டின் TED மாநாட்டில், பல அற்புதமான உரைகள் நிகழ்த்தப்பட்டன. அவற்றுள் ஒரு சில இணையம் வாயிலாக வெளியிடப்பட்டுள்ளன. மொனிக்கா லிவின்ஸ்கி வழங்கிய ["வெட்கத்தின் விலை"](https://www.ted.com/talks/monica_lewinsky_the_price_of_shame) என்ற உரை பலரையும் கவர்ந்தது.

- சிரிப்பின் சிறப்பைப் பற்றி சொல்லாதவர்களும் இல்லை. அது பற்றி அறியாதவர்களும் இல்லை. ஆனால், அதனை வாழ்வியலின் கொண்டுவருவதில் காட்டுகின்ற ஆர்வத்தின் நிலை என்பதோ, கொஞ்சம் குறைவானதுதான். சிரிப்பின் விஞ்ஞானம் பற்றிய தெளிவான உரையொன்றை கடந்த வார TED மாநாட்டில் பேராசிரியர் சோபி ஸ்கொட் வழங்கினார். அந்த உரை இன்னும் இணையத்தில் வெளியாகவில்லை என்றாலும், அதன் சாராம்சத்தை உங்களுக்காக சுருக்கமாக தொகுத்து, [இங்கு வரைந்து தந்துள்ளேன்](https://medium.com/@enathu/science-of-laughter-fe0da872b43e). உங்களுக்குப் பிடிக்குமென நம்புகின்றேன்.

- கலைஞர்கள், தமது கலைகளை படைப்பதில் உபயோகிக்கின்ற நுட்பங்கள் பலநிலைகளில் காணப்படுகின்றன. இந்தக் கலைஞர், தனது கண் அசைவுகளை நுட்பத்தின் மூலமாகப் பரிவர்த்தனை செய்து, சித்திரம் வரைகின்றார். [கண்களால், வரைகின்ற கலைஞர் இவர்](https://www.youtube.com/watch?v=7ApFzumPQEQ).


நுட்பம் மடல் பற்றிய கருத்துக்களை இந்த மடலுக்கு பதில் அனுப்புவதன் மூலம் எம்மை அடையச் செய்யலாம். சொல்ல நினைப்பதெல்லாம் சொல்லி அனுப்புங்கள் நண்பர்களே! உங்கள் நண்பர்களுக்கும் இந்த நுட்பம் மடலை அறிமுகம் செய்யலாமே! அன்பைப் பகிர்வோம். :)

அடுத்த மடலில் சந்திப்போம். நன்றி.

தாரிக் அஸீஸ்

[நுட்பம் மடல்](http://nutpam.org)
