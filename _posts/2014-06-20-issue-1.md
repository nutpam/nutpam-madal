---
layout: post
title:  "உன் கைபேசியைத் தூக்கி நிலத்தில் போடு"
date:   2014-01-20 07:06:38
issue: மடல் 01
---


<p>பாதையில் பயணிப்பது என்பது ஒரு அழகான அனுபவமாகத்தான் இருக்க வேண்டும். ஆனால், பல வேளைகளில் அது அவ்வாறாக இருப்பதில்லை என்றே அண்மையக் கால வீதி விபத்துக்களின் புள்ளிவிபரங்கள் சொல்கின்றன.</p>
<p>வீதிப் பயணத்தின் நிலையில், இவ்வாறான அபாயம் தோன்ற அநேகமான நேரங்களில் வாகனங்களைச் செலுத்துவோரின் கவனயின்மையே காரணமாகிவிடுகிறது.</p>
<p>இந்தக் கவனமின்மை என்பது சாரதிகள், வாகனங்களை செலுத்துகின்ற நிலையில், வாகனச் செலுத்தலில் கண்ணுங்கருத்துமாய் இருக்காது, தமது செல்பேசிகளோடு ஐக்கியமாகிவிடுவதாலும் உண்டாகின்றது.</p>
<p>இவ்வாறு சாரதிகள் வீதிகளில் செல்வோரின் கவனிக்காது, கைபேசியைக் கவனிப்பதை எவ்வாறு நுட்பத்தால் கட்டுப்படுத்தலாம் என்று எண்ணிய உயிர்ப் பௌதீகவியலாளர் எல்ஸ்பத் கார்மன், வீதிப் பயணங்களை பாதுகாப்பானதாய் மாற்ற ஒரு வழியை பரிந்துரைக்கிறார்.</p>
<p>கையில் கைபேசியைக் கொண்டு குறுஞ்செய்தியைக் கூட வாகனச் சாரதிகள் வாகனத்தை ஓட்டும் போது அனுப்ப முனைவதால், வீதிகளில் பயணிக்கும் பாதசாரிகளினதும் ஏனைய வாகனங்களினதும் நிலை கவலைக்கிடமானது.</p>
<p>பௌதீகவியலாளரின் தீர்வுப் படி, வாகனத்தின் உள்ளே சாரதியின் இருக்கையின் நிலையில் ஒரு கைபேசி அலைவரிசைகளை அனுப்ப தொடங்குகின்ற நிலையில் வாகனத்தின் வேகத்தை குறைத்து, அதனை நிறுத்துகின்ற தன்னியக்க முறை அல்லது, அபாய விளக்குகளை தொழிற்படச் செய்வது என குறிப்பிடுகிறார்.</p>
<p>மேலும், இவை எல்லாவற்றையும் பார்க்க, சாரதி கைபேசியை தொழிற்படுத்தினால், உடனே கைபேசி சூடாகி விடவேண்டும். சூட்டின் மிகுதியால் அதனைக் கீழே போட்டுவிட்டு சாரதி வாகனச் செலுத்துகையில் கவனங் கொள்வார் என்றும் மேலும் பரிந்துரைக்கிறார்.</p>
<p>இவ்வாறு பரிந்துரைகள் இருந்தாலும், ஒரு தனிநபரோ சமூகமோ அதன் கூறுகள் பற்றிய புரிதலோடு தமது நடவடிக்கைகளை தொடரும் நிலையில்தான் மாற்றங்கள் என்பது சாத்தியமாகிறது.</p>
<p>நுட்பங்கள் மூலமாக எதனைக் கட்டுப்படுத்தினாலும், மனிதனின் மனதின் ஆர்வத்தின் மூலம் சுயமாகக் கட்டுப்படுத்தப்படும் விடயங்களுக்கே ஆயுள் அதிகம்.</p>
<p>நீங்கள் வீதிகளில் பயணிக்கின்ற போது, உங்களை மற்றவர்கள் எவ்வாறு நடத்த வேண்டுமோ அதேபோல, அவர்களையும் நீங்கள் அவ்வாறே நடத்த வேண்டியுள்ளது.</p>
<p>உலகின் மொத்த விதியும் அதுதான். -- பொன்னான விதி அது.</p>
<p>இந்த நுட்பங்கள் மூலம் எமது வாழ்வியல் கோலத்தில் வளர்ச்சி உண்டாக வேண்டுமே தவிர, அபாயம் உண்டாகக் கூடாது. கைபேசி பயன்படுத்துகின்ற நிலையில் அதை மட்டும் பயன்படுத்தவும் வேறு வேலைகளைச் செய்கின்ற நிலையில் அந்த வேலையை மட்டும் செய்யவும் உங்களை நீங்கள் பழக்கிக் கொள்ள வேண்டியுள்ளது. அதில்தான் வினைத்திறன் அதிகம்.</p>
<p>உங்கள் அடுத்த கணம், வினைத்திறன் கொண்ட நாளிகையாக விரியட்டும்.</p>
<p>அடுத்த மடலில் சந்திப்போம்.</p>
<p>நன்றி. வணக்கம்.
தாரிக் அஸீஸ் <a href="http://niram.org" target="_blank">niram.org</a></p>